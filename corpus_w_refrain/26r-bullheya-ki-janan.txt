بلھیا کیہہ جاناں میں کون

نہ میں مومن وچ مسیتاں
نہ میں وچ کفر دیاں ریتاں
نہ میں پاکاں وچ پلیتاں
نہ میں موسٰی نہ فرعون

بلھیا کیہہ جاناں میں کون

نہ میں اندر بید کتاباں
نہ وچ بھنگاں نہ شراباں
نہ وچ رنداں مست خراباں
نہ وچ جاگن نہ وچ سؤن

بلھیا کیہہ جاناں میں کون

نہ وچ شادی نہ غمناکی
نہ میں وچ پلیتی پاکی
نہ میں آبی نہ میں خاکی
نہ میں آتش نہ میں پون

بلھیا کیہہ جاناں میں کون

نہ میں عربی نہ لاہوری
نہ میں ہندی شہر ناگوری
نہ میں ہندو ترک پشوری
نہ میں رہندا وچ ندون

بلھیا کیہہ جاناں میں کون

نہ میں بھیت مذہب دا پایا
نہ میں آدم حوا جایا
نہ میں اپنا نام دھرایا
نہ وچ بیٹھن نہ وچ بھون

بلھیا کیہہ جاناں میں کون

اول آخر آپ نوں جاناں
نہ کوئی دوجا ہور پچھاناں
میتھوں ہور نہ کوئی سیانا
بلھیا شوہ کھڑا ہے کون

بلھیا کیہہ جاناں میں کون