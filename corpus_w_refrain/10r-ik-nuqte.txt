اک نقطے وچ گل مکدی اے

پھڑ نقطہ چھوڑ حساباں نوں
کر دور کفر دیاں باباں نوں
چھڈ دوزخ گور عذاباں نوں
کر صاف دلے دیاں خواباں نوں
گل ایسے گھر وچ ڈھکدی اے

اک نقطے وچ گل مکدی اے

اینویں متھا زمین گھسائیدا
لما پا محراب دکھائیدا
پڑھ کلمہ لوک مسائیدا
دل اندر سمجھ نہ لیائیدا
کدی بات سچی بھی لکدی اے

اک نقطے وچ گل مکدی اے

کئی حاجی بن بن آئے جی
گل نیلے جامے پائے جی
حج ویچ ٹکی لے کھائے جی
بھلا ایہہ گل کیہنوں بھائے جی
کدی سچی بات نہ لکدی اے

اک نقطے وچ گل مکدی اے

اک جنگل بحریں جاندے نیں
اک دانہ روزی کھاندے نیں
بے سمجھ وجود تھکاندے نیں
گھر موون ہو کے ماندے نیں
اینویں چلیاں وچ جند مکدی اے

اک نقطے وچ گل مکدی اے

پھڑ مرشد عبد خدائی ہو
وچ مستی بے پروائی ہو
بے خواہش بے نوائی ہو
وچ دل دے خوب صفائی ہو
بلھا بات سچی کدوں رکدی اے

اک نقطے وچ گل مکدی اے