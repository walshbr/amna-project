علموں بس کریں او یار
علموں بس کریں او یار

علم نہ آوے وچ شمار
اکو الف تیرے درکار
جاندی عمر  نہیں اتبار

علموں بس کریں او یار
علموں بس کریں او یار

پڑھ پڑھ علم لگایں ڈھیر
قرآن کتاباں چار چوپھیر
گردے چانن وچ انھیر
باجھوں رہبر خبر نہ سار

علموں بس کریں او یار
علموں بس کریں او یار

پڑھ پڑھ شیخ مشائخ ہویا
بھر بھر پیٹ نیندر بھر سویا
جاندی وار نین بھر رویا
ڈبا وچ ارار نہ پار

علموں بس کریں او یار
علموں بس کریں او یار

پڑھ پڑھ شیخ مشائخ کہاویں
الٹے مسئلے گھروں بناویں
بے عقلاں نوں لٹ لٹ کھاویں
الٹے سدھے کریں اقرار

علموں بس کریں او یار
علموں بس کریں او یار

پڑھ پڑھ نفل نماز گزاریں
اچیاں بانگاں چانگاں ماریں
منبر تے چڑھ وعظ پکاریں
کیتا تینوں حرص خوار

علموں بس کریں او یار
علموں بس کریں او یار

پڑھ پڑھ ملاں ہوئے قاضی
اللہ علماں باجھوں راضی
ہووے حرص دنوں دن تازی
نفع نیت وچ گزار

علموں بس کریں او یار
علموں بس کریں او یار

پڑھ پڑھ مسئلے روز سناویں
کھانا شک شبہے دا کھاویں
دسیں ہور تے ہور کماویں
اندر کھوٹ  باہر سچیار

علموں بس کریں او یار
علموں بس کریں او یار

پڑھ پڑھ علم نجوم وچارے
گندا راساں برج ستارے
پڑھے عزیمتاں منتر جھاڑے
ابجد گنے تعویذ شمار

علموں بس کریں او یار
علموں بس کریں او یار

جیوں۔ کھوجی نوں کھوج اگیرے
علم بھی اوڑک پرے پریرے
ہر دم پھردی موت چوپھیرے
جانے ناہیں مرد گوار

علموں بس کریں او یار
علموں بس کریں او یار

علموں پئے قضیے ہور
اکھیں والے انھے کور
پھڑے سادھ تے چھڈے چور
دوہیں جہانیں ہویا خوار

علموں بس کریں او یار
علموں بس کریں او یار

علموں پئے ہزاراں پھستے
راہی اٹک رہے وچ رستے
ماریا ہجر ہوئے دل خستے
پیا وچھوڑے دا سر بھار

علموں بس کریں او یار
علموں بس کریں او یار

علموں میاں جی کہاویں
تمبا چک چک منڈی جاویں
دھیلا لے کے چھری چلاویں
نال قصائیاں بوہت پیار

علموں بس کریں او یار
علموں بس کریں او یار

بوہتا علم عزازیل نے پڑھیا
جھگا جھاہ اوسے دا سڑیا
گل وچ طوق لعنت دا پڑیا
اوڑک گیا اوہ بازی ہار

علموں بس کریں او یار
علموں بس کریں او یار

جد میں سبق عشق دا پڑھیا
دریا ویکھ وحدت دا وڑیا
گھمن گھیراں دے وچ اڑیا
شاہ عنایت لایا پار

علموں بس کریں او یار
علموں بس کریں او یار

بلھا نہ رافضی نہ ہے سنی
عالم فاضل نہ عامل جنی
اکو پڑھیا علم لٰدنی
واحد الف میم درکار

علموں بس کریں او یار
علموں بس کریں او یار