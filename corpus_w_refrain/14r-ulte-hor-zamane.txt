الٹے ہور زمانے آئے تاں میں بھیت سجن دے پائے

کاں لگڑ نوں مارن لگے
چڑیاں جرے ڈھائے

الٹے ہور زمانے آئے تاں میں بھیت سجن دے پائے

گھوڑے چگن اروڑیاں اتے
گدوں خود پوائے

الٹے ہور زمانے آئے تاں میں بھیت سجن دے پائے

اپنیاں وچ الفت ناہیں
کیا چاچے کیا تائے

الٹے ہور زمانے آئے تاں میں بھیت سجن دے پائے

پیو پتراں اتفاق نہ کائی
دھیاں نال نہ مائے

الٹے ہور زمانے آئے تاں میں بھیت سجن دے پائے

سچیاں نوں پئے ملدے دھکے
جھوٹھے کول بہائے

الٹے ہور زمانے آئے تاں میں بھیت سجن دے پائے

اگلے جا بنگاہ لے بیٹھے
پچھلیاں فرش وچھائے

الٹے ہور زمانے آئے تاں میں بھیت سجن دے پائے

بھوریاں والے راجے کیتے
راجیاں بھیکھ منگائے

الٹے ہور زمانے آئے تاں میں بھیت سجن دے پائے

بلھا حکم حضوروں آیا
تس نوں کون ہٹائے

الٹے ہور زمانے آئے تاں میں بھیت سجن دے پائے