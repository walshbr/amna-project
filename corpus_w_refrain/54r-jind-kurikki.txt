جند کڑکی دے منہ آئی 

آپے ہیں توں لحمکا لحمی آپے ہیں توں نیارا
گلاں سن سن تیریاں میرا عقل گیا اڈ سارا
شریعت توں بےشریعت کرکے بھلی کھبھن وچ پائی 

جند کڑکی دے منہ آئی 

ذرہ عشق تساڈا دسدا پربت کولوں بھارا
اک گھڑی دے ویکھن کارن چک لیا جگ سارا
کیتی محنت ملدی ناہیں ہن ڈاڈھے دی اشنائی 

جند کڑکی دے منہ آئی 

واویلا کیہہ کرنا جندے جو ساڑے سو ساڑے
سکھاں دی میں کانہہ نہ ولیا دکھاں دے کھلواڑے
ہونی سی جو اس دن ہوئی ہن کیہہ کریئے بھائی 

جند کڑکی دے منہ آئی 

صلح نہ مندا وات نہ پچھدا آکھ ویکھاں کیہہ کردا
کل میں کملی تے اوہ کملا ہن کیوں میتھوں ڈردا
اوہلے بہ کے رمز چلائی دل نوں چوٹ لگائی 

جند کڑکی دے منہ آئی 

سینے بان دندالاں گل وچ اس حالے وچ جالاں
چا چا سر بھوئیں تے ماراں رو رو یار کوں بھالاں
اگے بھی سیاں نے نیونہہ لگایا کے میں ہی پریت لگائی 

جند کڑکی دے منہ آئی 

جگ وچ روشن نام تساڈا عاشق توں کیوں نسدے ہو
وسو رسو وچ بکل دے اپنا بھیت نہ دسدے ہو
وچکڑے وچکاروں پھڑ میں کر الٹی لٹکائی 

جند کڑکی دے منہ آئی 

اندر والیا باہر آویں باہوں پگڑ کھلوواں
ظاہرا میتھوں لکن چھپن باطن کولے ہوواں
ایسے باطن پھٹی زلیخا میں باطن برلائی 

جند کڑکی دے منہ آئی 

آکھنیاں سو آکھ سنایاں مچلا سندا ناہیں
ہتھ مروڑاں پھاٹاں تلیاں روواں ڈھاہیں ڈھاہیں
لہنے تھیں مڑ دینا آیا ایہہ تیری بھلیائی 

جند کڑکی دے منہ آئی 

اک اک لہر اجیہی آوے نہیں دسنیاں سو دساں
سچ آکھاں تاں سولی پھاہا جھوٹھ کہاں تے وساں
ایسی نازک بات کیوں آکھاں کہندیاں ہووے پرائی 

جند کڑکی دے منہ آئی 

وحی وسیلہ پاکاں دا تسی آپے ساڈے ہووو
جاگدیاں سنگ ساڈے جاگو سواں تاں نالے سووو
جس نے تیں سنگ پریت لگائی کیہڑے سکھ سوائی 

جند کڑکی دے منہ آئی 

ایسیاں لیکاں لائیاں مینوں ہور کئی گھر گالے
اپرواروں پاویں جھاتی وتیں پھرے دوآلے
لکن چھپن تے چھل جاون ایہہ تیری وڈیائی 

جند کڑکی دے منہ آئی 

تیرا میرا نیاؤں نبیڑے روموں قاضی آوے
کھول کتاباں کرے تسلی دوہاں اک بتاوے
میں تے قاضی ہوئے راضی کرسی کیہ لوکائی

جند کڑکی دے منہ آئی 

بلھا شوہ توں کیہا جیہا ہن توں کیہا میں کیہی
تینوں جو میں ڈھونڈن لگی میں بھی آپ نہ رہی
پایا ظاہر باطن تینوں باہر اندر روشنائی 

جند کڑکی دے منہ آئی 