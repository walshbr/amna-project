بلھے نوں سمجھاون آئیاں بھیناں تے بھرجائیاں
من لے بلھیا ساڈا کہنا چھڈ دے پلا رائیاں
آل نبی اولاد علی نوں توں کیوں لیکاں لائیاں
جیہڑا سانوں سید سدے دوزخ ملن سزائیاں
جو کوئی سانوں رائیں آکھے بہشتیں پینگاں پائیاں
رائیں سائیں سبھنیں تھائیں رب دیاں بے پرواہیاں
سوہنیاں پرے ہٹائیاں تے کوجھیاں لے گل لائیاں
جے توں لوڑیں باغ بہاراں چاکر ہوجا رائیاں
بلھے شوہ دی ذات کیہہ پچھنائیں شاکر ہو رضائیاں