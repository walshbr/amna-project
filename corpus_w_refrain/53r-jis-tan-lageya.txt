جس تن لگیا عشق کمال
ناچے بے سر تے بے تال

دردمنداں نوں کوئی نہ چھیڑے
اپے اپنا دکھ سہیڑے
جم نہ جیو نہ مول اگھیڑے
اپنا بوجھے آپ خیال

جس تن لگیا عشق کمال
ناچے بے سر تے تال

جس نے ویس عشق دا کیتا
دھر درباروں فتویٰ لیتا
جدوں حضوروں پیالہ پیتا
کجھ نہ رہیا جواب سوال

جس تن لگیا عشق کمال
ناچے بے سر تے بے تال

جس دے اندر وسیا یار
اٹھیا یار و یار پکار
نہ اوہ چاہے راگ نہ تار
اینویں بیٹھا کھیڈے حال

جس تن لگیا عشق کمال
ناچے بے سر تے بے تال

بلھا شوہ نگر سچ پایا
جھوٹھا رولا سبھ مکایا
سچیاں کارن سچ سنایا
پایا اس دا پاک جمال

جس تن لگیا عشق کمال
ناچے بے سر تے بے تال