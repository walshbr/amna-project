بس کر جی ہن بس کر جی
کائی بات اساں نال ہس کر جی

تسی دل میرے وچ وسدے ہو
اینویں ساتھوں دور کیوں نسدے ہو
نالے گھت جادو دل کھسدے ہو
ہن کت ول جاسو نس کر جی

بس کر جی ہن بس کر جی
کائی بات اساں نال ہس کر جی

تسی مویاں نوں مار نہ کھٹدے سی
کھدو وانگ کھونڈی نت کٹدے سی
گل کردیاں دا گل گھٹدے سی
ہن رہو پنجر وچ پھس کر جی

بس کر جی ہن بس کر جی
کائی بات اساں نال ہس کر جی

تسی چھپدے ہو اساں پکڑے ہو
تسی اجے چھپن نوں تکڑے ہو
اساں ہر دے اندر جکڑے ہو
ہن کدھر جاسو نس کر جی

بس کر جی ہن بس کر جی
کائی بات اساں نال ہس کر جی

بلھا شاہ دی عرضے بردی ہاں
مکھ ویکھن نوں ہن مردی ہاں
نت سو سو منتاں کر دی ہاں
کیا تیر چلائیو کس کر جی

بس کر جی ہن بس کر جی
کائی بات اساں نال ہس کر جی