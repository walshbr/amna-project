اٹھ جاگ گھراڑے مار نہیں ایہہ سؤن تیرے درکار نہیں

اک روز جہانوں جانا اے
جا قبرے وچ سمانا اے
تیرا گوشت کیڑیاں کھانا اے
کر چنتا مرگ وسار نہیں

اٹھ جاگ گھراڑے مار نہیں ایہہ سؤن تیرے درکار نہیں

تیرا ساہا نیڑے آیا اے
کجھ چولی داج رنگایا اے
کیوں اپنا آپ ونجایا اے
اے غافل تینوں سار نہیں

اٹھ جاگ گھراڑے مار نہیں ایہہ سؤن تیرے درکار نہیں

توں ستیاں عمر ونجائی اے
تیری ساعت نیڑے آئی اے
توں چرخے تند نہ پائی اے
کیہہ کہیں داج تیار نہیں

اٹھ جاگ گھراڑے مار نہیں ایہہ سؤن تیرے درکار نہیں

توں جس دن جوبن متی سیں
توں نال سیاں دے رتی سیں
ہو غافل گلئیں وتی سیں
ایہہ بھورا تینوں سار نہیں

اٹھ جاگ گھراڑے مار نہیں ایہہ سؤن تیرے درکار نہیں

توں مڈھوں بہت کچجی سیں
نرلجیاں دی نرلجی سیں
توں کھا کھا کھانے رجی سیں
ہن تانہیں تیرا بار نہیں

اٹھ جاگ گھراڑے مار نہیں ایہہ سؤن تیرے درکار نہیں

اج کل تیرا مکلاوا اے
کیوں ستی کر کر دعوا اے
ان ڈٹھیاں نال ملاوا اے
ایہہ بھلکے گرم بازار نہیں

اٹھ جاگ گھراڑے مار نہیں ایہہ سؤن تیرے درکار نہیں

توں ایس جہانوں جائیں گی
پھر قدم نہ ایتھے پائیں گی
ایہہ جوبن روپ ونجائیں گی
تیں رہنا وچ سنسار نہیں

اٹھ جاگ گھراڑے مار نہیں ایہہ سؤن تیرے درکار نہیں

منزل تیری دور دراڈی
توں بھونا وچ جنگل وادی
اوکھا پہنچن پیر پیادی
دسدی توں اسوار نہیں

اٹھ جاگ گھراڑے مار نہیں ایہہ سؤن تیرے درکار نہیں

اک اکلی تنہا جلسیں
جنگل بر بر دے وچ رلسیں
لےلے توشہ ایتھوں گھلسیں
اوتھے لین ادھار نہیں

اٹھ جاگ گھراڑے مار نہیں ایہہ سؤن تیرے درکار نہیں

اوہ خالی اے سنج حویلی
توں وچ رہسیں اک اکیلی
اوتھے ہوسی ہور نہ بیلی
ساتھ کسے دا بار نہیں

اٹھ جاگ گھراڑے مار نہیں ایہہ سؤن تیرے درکار نہیں

جیہڑے سن دیساں دے راجے
نال جینہاں دے وجدے واجے
گئے ہوکے بے تختے تاجے
کوئی دنیا دا اعتبار نہیں

اٹھ جاگ گھراڑے مار نہیں ایہہ سؤن تیرے درکار نہیں

کتھے ہے سلطان سکندر
موت نہ چھڈے پیر پیغمبر
سبھے چھڈ چھڈ گئے اڈنبر
کوئی ایتھے پائیدار نہیں

اٹھ جاگ گھراڑے مار نہیں ایہہ سؤن تیرے درکار نہیں

کتھے یوسف ماہ کنعانی
لئی زلیخا پھیر جوانی
کیتی موت نے اوڑک فانی
پھیر اوہ ہار سنگھار نہیں

اٹھ جاگ گھراڑے مار نہیں ایہہ سؤن تیرے درکار نہیں

کتھے تخت سلیمان والا
وچ ہوا اڈدا سی بالا
اوہ بھی قادر آپ سنبھالا
کوئی زندگی دا اعتبار نہیں

اٹھ جاگ گھراڑے مار نہیں ایہہ سؤن تیرے درکار نہیں

کتھے میر ملک سلطاناں
سبھے چھڈ چھڈ گئے ٹکانا
کوئی مار نہ بیٹھے ٹھانا
لشکر دا جنہاں شمار نہیں

اٹھ جاگ گھراڑے مار نہیں ایہہ سؤن تیرے درکار نہیں

پھلیں پھل چنبیلی لا لہ
سوسن سنبل سرو نرالا
باد خزاں کیتا برحالا
نرگس نت خمار نہیں

اٹھ جاگ گھراڑے مار نہیں ایہہ سؤن تیرے درکار نہیں

جو کجھ کرسیں سو کجھ پاسیں
نہیں تے اوڑک پچھوتاسیں
سنجی کونج وانگوں کرلاسیں
کھنباں باجھ اڈار نہیں

اٹھ جاگ گھراڑے مار نہیں ایہہ سؤن تیرے درکار نہیں

ڈیرا کرسیں اوہنیں جائیں
جتھے شیر پلنگ بلائیں
خالی رہسن محل سرائیں
پھر توں ورثے دار نہیں

اٹھ جاگ گھراڑے مار نہیں ایہہ سؤن تیرے درکار نہیں

اسیں عاجز وچ کوٹ علم دے
اوسے آندے وچ قلم دے
بن کلمے دے ناہیں کم دے
باجھوں کلمے پار نہیں

اٹھ جاگ گھراڑے مار نہیں ایہہ سؤن تیرے درکار نہیں

بلھا شوہ بن کوئی ناہیں
ایتھے اوتھے دوہیں سرائیں
سنبھل سنبھل کے قدم ٹکائیں
پھر آون دوجی وار نہیں

اٹھ جاگ گھراڑے مار نہیں ایہہ سؤن تیرے درکار نہیں